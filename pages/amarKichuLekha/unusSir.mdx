গল্পের শিরোনামঃ একজন স্যারের অজানা জীবন গল্পের কথা ও আমি
নামঃ Md. Mojnu Miah

আজ আমি একজন স্যারকে নিয়ে লিখব- যিনি শুধুমাত্র বই থেকে নয় তার অন্তর থেকে ছাত্রছাত্রীদের শেখানোর চেষ্টা করেন, যিনি নিরন্তর শিক্ষার্থীর মন-মানসিকতা ও শারীরিক দুঃখ-কষ্ট, প্রয়োজন ও অসহায় অবস্থার কথা আন্তরিকভাবে উপলব্ধি করেন ।
তিনি হলেন, নাগেশ্বরী উপজেলার বেরুবাড়ী ইউনিয়নের ‘বেরুবাড়ী ১ নং সরকারি প্রাথমিক বিদ্যালয়’ এর প্রধাণ শিক্ষক জনাব ইউনূছ আলী । যিনি আমার প্রিয় শিক্ষকদের একজন । ২০০৪ থেকে ২০০৮ সাল পর্যন্ত মাত্র ০৫ টা বছর স্যারের কাছাকাছি থাকার সৌভাগ্য হয়েছিল আমার ।
তখন একজন শিশু ছিলাম তবুও স্যারের সাথে স্মৃতিগুলো কখনোই ভোলার মত নয়, এখনো স্পষ্টভাবে চোখের সামনে সে-সব চিত্রগুলি ভেসে উঠছে ।

স্যারের সাথে আমার প্রথম স্মৃতিঃ

আমার বয়স তখন মাত্র ০৫ বছর, মায়ের কাছে একদিন খুব করে বায়না ধরেছিলাম- স্কুলে যাব । কিন্তু সেকালে আবার একটা নিয়ম ছিল- মাথার উপর দিয়ে কান হাতে না পারলে স্কুল কতৃপক্ষ্য ভর্তি নিতেন না । আমিও কান হাতে পেলাম না , তাই আমার আর এ বছর স্কুলে ভর্তি হওয়া হয়ে উঠে নি । পরের বছর ‘বেরুবাড়ী ১ নং সরকারি প্রাথমিক বিদ্যালয়ে’ ১ম শ্রেণিতে ভর্তি হওয়ার সুযোগ পেলাম যদিও বা এবারও আমি মাথার উপর দিয়ে কান হাতে পায় নি । ইউনূছ আলী স্যার সে বছরই আমাদের স্কুলটিতে জয়েন করেছিলেন ।
যখন ক্লাস ওয়ানে পড়ি, স্যার একদিন জিজ্ঞেসা করল, “তোমরা কি কেউ English Small Letter ব্লাকবোর্ডে লিখতে পারবে ?" সেদিন কেন জানি, কেউ সাহস করে লিখল না । আমি লিখলাম। তিনি সেদিন থেকে আমাকে একটু বেশি আদর, ভালবাসা-স্নেহ দেয়া শুরু করলেন । আমার উপবৃত্তির ব্যবস্থা করে দিলেন । মাঝে মাঝে স্কুলে যখন বিস্কুট থাকত না, তিনি আমাকে ভালবেসে বিস্কুট দিতেন ।
একবার বিদ্যালয়ে উপবৃত্তির টাকা তুলতে যখন সকল মায়েরা এসেছেন, তখন হঠাৎ তিনি আমাকে শত মায়েদের সামনে মাথায় তুলে বললেন, "এই ছোট ছাওয়াটার মাথায় অনেক বুদ্ধি । সে একদিন অনেক বড় হবে, তার জন্য দোয়া করেন বাহে ।"

স্যার যে ভাবে শিক্ষার মান বৃদ্ধি করে শিক্ষা প্রতিষ্ঠানের পরিবেশ চেঞ্জ করেছেনঃ

একটা অজপাড়া গাঁয়ের স্কুলকে তিনি তার নিজ প্রচেষ্টা আর অক্লান্ত পরিশ্রমে শিক্ষার মান বৃদ্ধি করে আধুনিক করে গড়ে তুলেছেন । স্যার আসার আগে যে স্কুল থেকে কেউ কখনো প্রাথমিক বৃত্তি পায় নি, স্যার আসার পর এই স্কুল থেকে প্রতি বছর ০৪-০৫ জন করে বৃত্তি পাওয়া শুরু করে ।
যারা বৃত্তি পেত, স্যার তাদের নাম নিজ কক্ষে একটা বোর্ডে লিখে রাখেতেন । যখন ক্লাস ফাইভে পড়ি, আমি ঐ বোর্ডে আমার নিজের নামটা দেখব বলে, স্বপ্ন দেখতাম – তাই পড়াশুনা করতাম । আলহামদুলিল্লাহ, সেই স্বপ্নটা আমার পূরণ হয় ।
এখন সেই স্কুল থেকে প্রাথমিক শিক্ষা সমাপনী পরীক্ষায় প্রতি বছর ৩০-৩৫ জন 'এ+' পায়; যা সম্ভব হয়েছে শুধুমাত্র এই মানুষটার জন্য ।

স্যারের ০৩ টি গুণঃ

শুধুমাত্র ০৩ টি গুন দিয়ে স্যারকে কখনোই পরিমাপ করা যাবে না । তবুও লিখছি-
প্রত্যেক ছাত্রছাত্রীদেরকে তিনি নিজের সন্তান মনে করেন, সবসময় তাদের মন বুঝে পড়াশুনায় আগ্রহী করে তোলেন এবং খুবই হেল্পফুল একজন মানুষ ।
· তিনি খুবই পরিশ্রমী, সহজ-সরল, নির্মল । শ্রেণি কক্ষ্যের পাঠ বুঝানোর পাশাপাশি তিনি শিক্ষার্থীদের ভাল মানুষ হতে শিখান এবং তাদের সাথে বন্ধুর মত মিশেন ।
· তিনি তার দায়িত্ব নিষ্ঠার সাথে পালন করেন ।

স্যারের সাথে আমার কিছু মজার স্মৃতিঃ

একদিন ডোবার নোংরা পানিতে গোসল করছিলাম, স্যার পাশ দিয়ে যাচ্ছিলেন । স্যারকে দেখে আমি তো ভয়ে থ । দেখলাম, স্যার লাঠি নিয়ে আমাকে মারতে আসছেন । স্যার, ডাক দিলেন – “মজনু” । আমি ভয়ে ভয়ে গেলাম । একটু মারার ভয় দেখিয়ে বললেন, “আর কোনোদিন যদি তোমাকে, এই নোংরা পানিতে দেখছি, বাবা । তাড়াতাড়ি বাড়ি যাও । এই পানিতে গোসল করো না, জ্বর হবে” তারপর থেকে ডোবার পানিতে গোসল দিতে নামার আগে মনে হত, “স্যার, যদি ফির আসে ।“ তাই আর নামা হত না ।
একদিন রাস্তায় হেটে হেটে জলপান খাচ্ছিলাম । সেদিন স্যার ঐ রাস্তা দিয়ে সাইকেল নিয়ে যাচ্ছিলেন । স্যারকে দেখে সালাম দিলাম । সালাম নিয়ে স্যার বললেন, “মজনু, কি খাও” । স্যার, জলপান চাইলেন । আমি দিলাম । কিন্তু পরে তিনি আমাকে আবার তা ফেরত দিয়ে বললেন, “মজনু, রাস্তায় এভাবে খাওয়া ঠিক নয় । তুমি বাড়ীতে গিয়ে- বসে খাও”

আমার একটা দুষ্টামি ও স্যারের শাসনঃ

তখন আমি ক্লাস থ্রি তে পড়ি । ফরিদ স্যার একটা মজার নিয়ম করল যদি ক্লাসে স্যার ম্যাডাম না আসে, তাহলে আমরা নিজেদের ক্লাস নিজেরা নিব । যেমন- মজনু ও মোরশেদ নিবেবিজ্ঞান ক্লাস, প্রীতি ও মৌ নিবে ইংলিস ক্লাস ।
একদিন স্যার না আসায় প্রীতি ও মৌ আমার দুই বান্ধবী ইংলিশ ক্লাসে আসল । ছেলে বন্ধুদের তখন কেন জানি, তারা দু-চোখে সহ্য করতে পারত না । ওরা ক্লাসে আসলে আমরা দাঁড়িয়ে সালাম দিলাম । স্যার যে পাঠটি আমাদের এখনো শিখান নি, ওরা সে পাঠটি আমাদের ধরতে লাগলো। সবাই একে একে কান মলা খেল । কিন্তু আমি সেটা সহ্য করতে পারি নি । আমি বুঝতে পারলাম, আসলে ওরা বাইরে থেকে পরিকল্পনা করে আসছিল- পড়া না দেয়ার অজুহাতে, ওরা আজ আমাদের মারবে ।  
 তাই আমি উঠে দাঁড়ালাম এবং বললাম যে, “স্যার তো আগের দিন আমাদের "A thirsty crow" passage টি অর্থসহ Reading দিছিলেন। তোমরা এটা না নিয়ে পরের পাঠ থেকে পড়া ধরতেছ কেন?” কিন্তু তারা বললো যে, "A thirsty crow"নয়, এটাই পড়া ছিল । এ নিয়ে তাদের সাথে আমার অনেক্ষণ তাদের সাথে তর্ক-বিতর্ক হল ।
আমি অনেক জোরে জোরে চিৎকার করে বললাম যে পড়া "A thirsty crow" ই দিছে । তোমরা মিথ্যে বলছো । আমরা মানি না । একসময় যখন মৌ আমাকে বললো- "চোপ"
এর প্রতি উত্তরে আমি তাকে একটা ছন্দ বললাম, "চোপ মাকলা বাসের থোপ, আল্লাহ যদি থাকে শয় বিয়োও করিম তোক ।" সে ক্লাস থেকে কাঁদতে কাঁদতে বের হয়ে গেল স্যারকে নালিশ দিতে, কিছুক্ষণপর অফিস থেকে আমাকে ডাকা হল । আমি তো ভয়ে আল্লাহকে ডাকা শুরু করলাম । খুব ভয়ে ভয়ে স্যার এর কাছে হাজির হলাম,

ইউনূস স্যার বললেন- এ মমিনুল ( আমার ক্লাসমেট ), তুমি টাকা নিয়ে বাজার থেকে দু কেজি মিষ্টি নিয়ে আসো । আর আমার সাইকেলটা নিয়ে যাও- মজনুর আব্বু/আম্মুকে ডেকে নিয়ে আসো । মা-বাবা ছাড়া তো বিয়ে হবে না । আজ মজনুকে বিয়ে দিব।
আমি বললাম- স্যার, আমার ভুল হয়েছে স্যার । খুব জোরে কেঁদে কেঁদে বললাম- স্যার আর হবে না ।
স্যার বললেন - এ মেয়েটা তো হিন্দু । আমার ছাতাটা নিয়ে বাইরে থেকে একটা সুন্দরী মেয়ে নিয়ে আসো। তখন বাইরে বৃষ্টি পড়ছিল ।
যখন কেঁদে লাভ হলো না তখন ছোট মাথায় একটা বুদ্ধি আসল । স্যারকে বললাম- স্যার,আমাকে মোরশেদ(আমার বন্ধু) শিখায়া দিছে । মোরশেদকে ডাকা হল । স্যার যখন মোরশেদকে ভয় দেখাল তখন সে বলল- আমাকে ইদ্রিস শিখায়া দিছে । ইদ্রিসকে হাজির করানো হল । সে এবার উত্তর করল- আমাকে প্রাইভেট স্যার শিখাইয়া দিছে ।
শেষ-মেষ স্যার বললেন, প্রাইভেট এর মাষ্টার কি তোমাদের এগুলো শিখায়- হ্যাঁ । কান ধর তিনজন ।
ভদ্র ছেলের মত কান ধরে চলে আসলাম ক্লাসে ।

আমার শেষ কথাঃ
রাস্তাঘাটে দেখা হলে এখনো স্যার যখন বলেন, "কেমন আছো, মজনু" তখন আনন্দে উৎফুল্য হই এজন্য যে স্যার, আমাকে মনে রেখেছেন ।
তিনি আমাকে অনেক আদর-স্নেহ করতেন, আবার বাবার মত শাসন করতেন । কোন কাজটা করা উচিৎ, আর কোনটা নয়- তিনি আমাদের সুন্দরভাবে বুঝিয়ে বলতেন । কোনো কারণবশত স্কুলে যেতে না পারলে তিনি তার ভাঙ্গা সাইকেল চালিয়ে বাসায় এসে খোঁজ নিতেন । তিনি ক্লাসে সবসময় সফল মানুষদের গল্প বলতেন এবং নিজের প্রতিষ্ঠিত হওয়ার গল্প শুনাতেন । উনার এই গল্পগুলো শুনে আমরা অনেকেই ক্লাসে কেঁদে ফেলতাম, আমি মনস্থির করতাম- স্যারের মত একজন মানুষ হওয়ার জন্য । বাবাও আমাকে স্যারের প্রতিষ্ঠিত হওয়ার গল্প বলতেন, "তোমাদের ইউনূছ স্যার অনেক কষ্ট করি মানুষ হইছে । খেয়ে না খেয়ে কিংবা শুধু একমুঠ চাল মূখে দিয়ে একটা ভাঙ্গা সাইকেল নিয়ে কলেজ করত, টিউশনি করাইতো । তার সাইকেলের শব্দ শুনে আমরা বাড়ীর ভিতর থেকে টের পেতাম ইউনূছ কলেজ যাচ্ছে ।" বাবার মূখে স্যারের প্রতিষ্ঠিত হওয়ার গল্পগুলো শুনে কান্না আসত , আর মনে মনে ঠিক করতাম- স্যারের মত একজন পরিশ্রমী ও আদর্শবান মানুষ হতে আর ধীরে ধীরে আমি সেই পথে এগিয়ে যাচ্ছি ।
আমার জীবনের ছোট একটি চাওয়া, যিনি বিনিময় ছাড়া এরকম নিরবে-নিভৃতে অক্লান্ত পরিশ্রম করে- জাতি গঠণে ভূমিকা রাখছেন তিনি যেন কোনো সরকারি প্রতিষ্ঠান থেকে ‘সেরা শিক্ষক’ সম্মাননা পান ।
নামঃ Md. Mojnu Miah
