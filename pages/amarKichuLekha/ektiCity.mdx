পত্রের শুরুতে লাল টুকটুকে ফুটন্ত একটি গোলাপের শুভেচ্ছা নিও। পৃথিবীতে যত ফুল ফুটে আছে, সমস্ত ফুল তোমাকে উপহার দিতে পারলে নিজেকে আজ ভাগ্যবান মনে করতাম। আশা করি, আল্লাহর রহমাতে ভালো আছো।

গতকাল আমাদের বাসায় তোমার ভাইয়া এসেছিল। তোমার আম্মুও ছিল। বাসায় এসে মা-বাবাকে অপমান করে গেছেন। যা তা বলেছেন। মা বাবাসহ কেঁদেছি অনেক। এই দোষ কি শুধু আমার ছিল, বলো সুমি?

তোমার পরিবার কলেজে প্রিন্সিপাল স্যারকে নালিশ করেছেন। স্যারের কাছে গিয়েছিলাম। স্যার বললেন, "তুমি ট্যালেন্ট ছেলে নোমান। এই বয়সে বিপরীত লিঙ্গের কারো প্রতি তোমার একটা আকর্ষণ থাকবে। এই আকর্ষণকে তুমি পাত্তা দিলে, জীবনে বড় হতে পারবে না। ভালো রেজাল্ট কর, ভালো একটা অবস্থান তৈরি কর। আমি তোমাকে কথা দিচ্ছি, একদিন সুমির মত হাজার হাজার মেয়ে তোমার জন্য লাইন ধরে থাকবে। তোমার বাবা-মা কষ্ট করে তোমাকে লেখাপড়া করাচ্ছেন। বাবা মার এই কষ্ট ভুলে যেও না নোমান।"

পড়াশোনায় একটু ভালো হলে ছোটো খাটো ভুলগুলো মাফ পাওয়া যায়। এ যাত্রায় মাফ পেলাম।

তোমার বোন আমাকে ফকিন্নি একজনকে খুঁজে নিতে বলেছেন। আমি স্বীকার করি তোমাদের মত টাকা-পয়সা আমাদের নেই। গরিব বলে কেহ আমাকে এই ভাবে অপমান করবে!

হাবিব সেজে তোমার ভালোবাসা নেয়ার পরীক্ষাও তুমি পাশ করতে পারলে না। উল্টো হাবিবের প্রেমেই পড়ে গেলে!

আল্লাহর দেয়া আমার জীবনটা শুধু আমার না। আমার স্বপ্ন শুধু আমার না। আমার পরিবার, আমার মা বাবা ভাই-বোনের। মানুষগুলোকে আমি অনেক ঠগিয়েছি। ঠগাচ্ছি প্রতিনিয়ত।
আমার এই ছোট্র একটা জীবনের জন্য, নিজের ক্ষণস্থায়ী সুখের জন্য পরিবারকে বিসর্জন দিতে পারি না। সবাইকে কাঁদানোর অধিকার আমার নাই। সকলের ভালোবাসা নিয়ে বাঁচতে চাই। সবার ভালোর জন্য আমি আমার এই ভালোবাসাকেই কোরবানি করলাম।

তোমাদের মন্ডল গোষ্ঠীর সাথে আমি চ্যালেঞ্জ নিলাম, আমি একদিন বুয়েট ইঞ্জিনিয়ানিয়ারিং পড়ব। আমি চলে যাচ্ছি সুমি। একজন আদর্শ মানুষ হয়েই গ্রামে ফিরব। যার জন্য এই শাস্তি পেলাম।

হয়তোবা তোমাকে হারিয়ে ফেলব। তোমার বিয়ে হয়ে যাবে। বাচ্চা-কাচ্চা হবে। কিন্তু আমার আফসোস নেই। আল্লাহ তালার কাছে সব ছেড়ে দিচ্ছি।

ভালো থাকো সুমি।

ইতি
-নোমান
.
.
.
.
.
আজও এই চিঠি পকেটে নিয়ে ঘুরছে নোমান।

মজনু
২৬ এপ্রিল, ২০২৩
