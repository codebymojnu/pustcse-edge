খুব ভোরে উঠতাম, ভোরের প্রশান্তিময় বেহেশতি বাতাসে দেহ-মন চাঙ্গা হয়ে যেত। পাখিদের কিচিরমিচির ডাক মন্ত্রমুগ্ধের মত শুনতাম, পূর্ব আকাশে লাল আভাতে সূর্য উঠার দৃশ্য দেখতাম। তারপর কিছু সময় পার হলে মায়ের ডাক আসতো, "কোচিং যাওয়ার যে বেলা হয়ে এলো"। মা তাড়াতাড়ি ছাই দিয়ে আমাকে ধরে দাঁতে ডলা দিতেন। একমুঠো চাল কিংবা একটা পাউরুটি মুখে দিয়ে স্যারের পড়া রেডি করতে করতে পৌঁছে যেতাম ক্লাসে। 

পৌষের একটা দিনে হালকা মিষ্টি রোদে মায়ের সাথে স্কুলে ভর্তি হতে গেলাম। স্যাররা আমাকে ভর্তি নিলেন না, মাথার উপর দিয়ে কান হাতে পাই নি। পরের বছর ভর্তি হলাম।

খালি পা, ছেড়া প্যান পড়ে স্কুলে যেতাম। তারপর, বেঞ্চ নিয়ে মারামারি বাজতো আমাদের মধ্যে। খুব দুষ্ট ছিলাম। আহা, কি ফাইট করতাম! বাসায় নালিস আসতো। মা আমাকে কড়া শাসন করতেন। মায়ের শাস্তিগুলো মনে পড়ে যায়, বাড়িতে থাকি না জন্য সারাদিন আমাকে তালাবদ্ধ করে রাখতেন। সন্ধ্যার আগে বাড়ি না ফিরলে পিঠে কাঁচা ঝিক ভাঙতেন!     

শুক্রবারের সকাল আমাদের কাছে ঈদের সকাল ছিলো। বন্ধুরা মিলে অনেক দূর পর্যন্ত হাঁটতাম। হাতে থাকত বাটুল, আর মারবেল। ঘুঘু পাখিকে শিকার করতাম। ফিরে এসে সকালে খেয়ে ক্রিকেট খেলতে বের হতাম। সারাদিন চলতো ক্রিকেট। আমি একবার এক ওভারে ৩৬ টা ওয়াইড-নো দিছিলাম। 'নো' জিনিসটা তখনও বুঝতে পারি নি। বৃষ্টির দিনে, একদিন ক্রিকেটে ৫ বলে ৫ উইকেট নিয়ে, সেমিফাইনালে উঠেছিলাম।  

প্রতি সপ্তাহে মায়ের কাছে এক টাকা করে নিতাম। অবশ্য থ্রি তে উঠার পর ৩ দিন পর পর ২ টাকা করে পেতাম। এক টাকার দুইটা আইস্ক্রিম খেতাম। 

বড়াইয়ের বিচি, জলপাই এর বিচি, মার্বেল দিয়ে পোয়া-দুরি, গোল্লাছুট, বউছি, বুড়িছি, পান্না কিত-কিত, দাড়িয়া বান্দা, কপাল টোকা, পিঠের উপর দিয়ে ঝাপাঝাপি, পেপসি খেলা, ইচে-বিচে, একটিপ-দুইটিপ, চেংগু-পেন্ডি, লই-লই খেলা করেই সন্ধ্যা হয়ে যেত।

বড়শি দিয়ে মাছ ধরার নেশা ছিলো। প্রায়ই হানিফ আলির দিঘিতে কেঁচো, বড়শি নিয়ে মাছ ধরতে বসতাম।

টিফিনের সময় স্কুলের গল্পের বইগুলো পড়তাম। পুটি মাছের সংসার, মিনা-রাজু, চালাক খেঁকশিয়াল, বোকা কুমির, ঝাল খাওয়া বিড়াল, বক ও সারসের গল্প, ছাগলের গল্প, গাধার গল্প, কত রকমের যে গল্প পড়তাম। গল্পের বই পড়া আমার নেশা ছিলো। ঐ সময়কালে নানির বাসায় গেলে বেড়াতে গেলে খালাসহ নদীতে পদ্মা তুলতে যেতাম। বাসায় ফেরার সময় হলে খালার গল্পের বই লুকিয়ে ব্যাগে ঢুকাতাম। এ জন্য নানি বাড়ি থেকে ফিরে আসার সময় হলে, খালা আমার ব্যাগ চেক করতেন।

ফুটবল খেলা শেষে ডোবায় ডুব দিতে দিতে চোখ লাল হয়ে গেলে বাসায় ফিরতাম। মাঝে মাঝে আমরা দুধকুমারে গোসল দিতে যেতাম। গাছে উঠে প্রতিবেশিদের সুপারি পেরে দিতাম। গাছ প্রতি দুইটা/তিনটা সুপারি দিতো।

২১ এ ফেব্রুয়ারি সন্ধ্যা রাতে ফুল চুরি করতে বের করতাম। ফুল আমার ভীষণ ভালো লাগতো। গোলাপ, শাপলা। 

বন্ধুদেরকে নিয়ে আমাদের গল্পের আসর জমতো। আহা, কি গল্প! গল্প বলাতে পটু ছিল- জাহিদ, রশিদ, রাসেল। দুই ইঞ্চি ছাওয়ার গল্প, সাপের গল্প, পরীর গল্প, রাজা রাণির গল্প। কোথায় যেন হারিয়ে গেল সব?

মাঝে মাঝেই মনে পড়ে বাড়ির পাশের বন্ধু মোরশেদ, রাসেল, আতাবুর, ইদ্রিস, হাবিবুর, আরিফুল, রবিউল দা কে। ছেলেবেলার বান্ধবী প্রিয়াংকার কথা মনে পড়ে, ও আমাকে বলতো- "ছোট মাথায় বড় বুদ্ধি"। 