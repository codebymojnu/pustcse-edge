### মা তোমায় মনে পড়ে 
শিশুবেলা থেকে এই পঁচিশে আসা অবধি আমার প্রথম যে স্মৃতি মাথায় আসে, “মায়ের সাথে উষ্ণ রোদে স্কুলে ভর্তি হতে যাওয়া”। 

মা যখন রান্না করতেন, আমাকে পাশে বসিয়ে 'অ আ ই ঈ' লিখাতেন। শত চেষ্টা পরেও আমি 'ঈ' লিখতে পারছিলাম না। মা মারতো, আর লিখাতো। আর আমি চোখ মুছতাম, আর লিখতাম। অবশেষে একদিন শিখে গেলাম 'ঈ' লেখা। 'ই' লিখতে পারতাম, 'ঈ' পারতাম না- ভাবতেই অবাক লাগে।      
মা কাথা সেলাই করতেন। মা সেলাইয়ের টাকা থেকে প্রতি সপ্তাহে এক টাকা করে দিতেন। কলম-খাতা, জুতা নিয়ে দিতেন।  
প্রায় প্রতিদিন স্কুলে কলম, জুতা, ছাতা হারিয়ে বাড়ি আসতাম। মা প্রতিবেশি দাদুর দোকান থেকে কলম-খাতা বাকি নিয়ে দিতেন। একবার কি হলো, জানেন? মা মাত্রই আমাকে কলম নিয়ে দিলেন, তৎক্ষণাৎ দোকানের বাঁশের ডাবে কলম ঢুকিয়ে দিলাম। মা রাগ করছেন। কিন্তু রাগ করে কি পারেন, আমাকে আরও একটা কলম নিয়ে দিলেন। তখন তিন টাকা দামের কলম দিয়ে লিখতাম।            
পরীক্ষা সামনে। আমার গ্রামার বই কেনা হয় নি। মা শোনামাত্রই একশ গোবরের নাটি বিক্রি করে বই কিনে দিলেন। আমার পরীক্ষা কাছাকাছি আসলে- দুধ জোয়ারি (দুধওয়ালা প্রতিদিন দুধ দিয়ে যাবেন) নিতেন। সকালে একটা করে সিদ্ধ ডিম দিতেন।       
ভাত না খেয়েই খেলতে বের হতাম। মা- তিন মহল্লা খুঁজে আমাকে বাড়ি ডেকে আনতেন। কোনোদিন সন্ধ্যার পর বাড়ি ফিরলে- দড়ি দিয়ে বেঁধে রাখতেন। কাঁচা ঝিক দিয়ে পিটাতেন। আমার অতিরিক্ত খেলার নেশা থাকায়, মাঝে মধ্যে মা আমাকে ঘরে তালাবদ্ধ করে রাখতেন।         
মাছ ধরার নেশার জন্য একদিন স্কুল কামাই দিলাম। সারাদিনে দুই তিনটা পুটি মাছ পাইছি। রোদে কালো হয়ে বাড়ি ফেরার পর, মা আস্তে করে আমাকে ধরে দিলেন কয়েকটা বসিয়ে। বললেন, “পুঁটি মাছের লোভে বগা ফান্দে পড়ছে, ”      
যখন আমার অসুখ হতো, মা সারারাত ঘুমাতেন না। মাথায় পানি দিতেন। সকালে হরিশ ডাক্তারের কাছে নিয়ে যেতেন। একবার ইয়াং বয়সে প্রেম ঘটিত ব্যাপারে যখন নিজেকে হারিয়ে ফেলছিলাম, তখন মা আমাকে আগলিয়ে রাখলেন। 
তুমি যতদিন শাসন করতে ততদিন আমার জীবনটা অনেক সুন্দর ছিল, মা। আবার তোমার ছোট্ট খোকা হয়ে থাকতে চাই। কত কষ্ট দিয়েছি তোমায়। ক্ষমা করে দিও মা।