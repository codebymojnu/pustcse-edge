হারিকেনের আলোতে বই পড়ছিলো, মুশফিক। বই পড়তে পড়তে টেবিলে মাথা দিয়ে ঘুমিয়ে পড়েছে সে। মধ্যরাতে কান্নার আওয়াজে ঘুম ভাঙ্গে তার। কান্নার আওয়াজটা তার পরিচিত। মাঝে মাঝেই সে শুনতে পায়। বাবার উপর ভীষণ অভিমান হয় তার, মানুষটা এমন কেনো? বাবা কেনো বুঝতে পারে না, রাগের মাথায় উলটা পালটা কথা গুলো সম্পর্ক নষ্ট করে দেয়। এটা কাঠে পেরেক পোতার মতই, হাজার বার সরি বললেও যে গর্ত থেকেই যাবে। যেখানে ভালোবাসা নেই, সেখানে জীবন যেন থেকেও নেই।

পরের দিন সারাদিন মুশফিক কিছুই খায় না। সে রাতে দরজা লাগিয়ে শুয়ে পড়ে। ১০ টার পর বাবা বাড়ি আসে। মুশফিকের রুমের দরজায় বাবার ডাক, "মুশফিক, মুশফিক, ..."। সে বাবার উপর অভিমানে উঠে না। অনেক্ষণ ডাকার পর সে উঠে পরে। দরজার ওপাশ থেকে বলে, "বাবা, তোমরা যতদিন না এই ঝগড়া ঝাটি বন্ধ কর, ততদিন আমি না খেয়েই থাকবো।" এই বলে আবার সে শুয়ে পড়ে। বাবা ডাকছে, "ভাত খেয়ে নেও, মুশফিক।" মুশফিক নাছোড়বান্দা, বাবার কথা না নিয়ে সে আজ ভাত খাবে না।
